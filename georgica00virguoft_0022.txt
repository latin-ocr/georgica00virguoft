{6 P. VIRGILII MARON IS ἰ’-[ΛΒ.

Et quae mane refert, et quae surgentibus astris. “ 440
Ille ubi nascentem maculis variaverit ortum,
Conditus in nubem, medioque refugerit orbe ι
Suspecti tibi sint iinbres3 namque urguet ab alto
Arboribusque satisque Notus pecorique sinister.

Aut ubi sub lucem densa inter nubilia sese 445
Diversi rumpent radii, aut ubi pallida surget-

Tithoni croceum linquens Aurora cubile ;

Heu, male turn mitis defendet pampinus uvas

Tam multa in tectis crepitans salit horrida grando.
Hoc etiam, emenso cum jam decedit Olympo, 450
Profuerit meminisse magis 3 nam saepe videmus

Ipsius in vultu varios errare colores 3

Caeruleus pluviam denuntiat, igneus Euros ;

Sin maculae incipient rutilo immiscerier igni,

Omnia tum pariter Vento nimbisque videbis 455
Fervere. Non illa quisquam me nocte per altum

Ire, neque ab terra moneat convellere funem.

At si, cum referetque diem, condetque relatum,
Lucidus orbis erit, frustra terrebere nimbis,

Et claro silvas cernes aquilone moveri. 460
Denique, quid vesper serus vehat, unde serenas
Ventus agat nubes, quid cogitet humidus Auster,

Sol tibi signa dabit. Solem quis dicere falsum
Audeat P Ille etiam coecos instare tumultus

Saepe monet, fraudemque et operta tumescere bella. 465
Ille etiam exstincto miseratus Caesare Romam,

Cum caput obscura nitidum ferrugine texit,

Impiaque aeternam timuerunt saecula noctem.

Tempore quamquam illo tellus quoque et aequora ponti
Obscoenaeque canes importunaeque volucres 470
Signa dabant. Quoties Cyclopum effervere in agros
Vidimus undantem ruptis fornacibus AEtnam,
Flammarumque globos liquefactaque volvere saxa ἔ
Armorum sonitum toto Germania coelo

Audiit 3 insolitis tremuerunt motibus Alpes. 475
Vox quoque per lucos vulgo exaudita silentes

Ingens, et simulacra modis pallentia miris

Visa sub obscurum noctis, pecudesque locutae ;
Infandum ! sistunt amnes, terraeque dehiscunt,

Et maestum illacrimat templis ebur, aeraque sudant. 480

